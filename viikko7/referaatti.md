# Referaatti Kalle Ilveksen kanditaatintyöstä "Scrumban-menetelmän käyttö ketterässä ohjelmistokehityksessä" (HY, 2016)

Työssään Kalle Ilves kuvaa ohjelmistokehityksen ketterien menetelmien taustaa, historiaa sekä syitä, miksi tämänkaltaiset menetelmät ovat syntyneet ja minkälaisia ongelmia niillä pyritään ratkaisemaan. Hän vertailee erityisesti kahta menetelmää, Scrumia ja Kanbania, keskenään sekä arvioi näiden yhdistelmän Scrumbanin ominaisuuksia tapausesimerkkien kautta. Scrumbanin kehitykseen on vaikuttanut Ilveksen mukaan erityisesti projektien arvaamattomat ja ennakoimattomat ympäristötekijät. Scrumin aikarajoitteiset iteraatiot nähdään vastaavan huonosti näihin ongelmiin ja Kanban puolestaan antaa kehitysryhmälle liikaa vapauksia. Scrumban yhdistelee Scrumin tapahtumia, kuten arviointitapaamisia ja retrospektiivejä, ja Kanbanin ei-iteratiivista työvirtaa ja työn visualisointia taulun avulla. Esimerkkitapausten läpikäynnissä Ilves purkaa kahden eri yrityksen kokemuksia siirtymisestä Scrumbanin käyttöön. Molemmissa tapauksissa siirtymistä vauhditti aikarajoitettujen iteraatioiden huono sopivuus työn luonteeseen. Tuloksista ilmenee että Scrumbanin käyttöönotossa oli sekä hyviä että huonoja puolia. Positiivisena nähtiin kommunikaation, yhteistyön ja ryhmähengen kehittyminen sekä aikarajoitteista luopuminen. Toisaalta hankaluuksia toivat tehtävien pidempi valmistumisaika joidenkin kehittäjien kohdalla kun iteraatioista oltiin luovuttu.